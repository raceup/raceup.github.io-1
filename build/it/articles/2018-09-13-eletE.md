Il reparto elettronica si occupa principalmente dei seguenti lavori:

•	Implementare sistemi di sicurezza per il veicolo e per il pilota. Per raggiungere questo obbiettivo ci occupiamo della realizzazione di schede elettroniche, in particolare lavoriamo sulla progettazione dei circuiti, definiamo il layout dei PCB, saldiamo i componenti ed infine testiamo le schede. Alcune delle schede realizzate da noi sono:
	a. Battery management system: dispositivo che verifica costantemente lo stato della batteria (tensione e temperatura);
	b. Insulation monitoring device: verifica costantemente l'isolamento tra alta tensione e bassa tensione;
	c. Tractive system active light: segnale luminoso che avverte se l'alta tensione è abilitata;
	d. Centralina: dispositivo che si occupa di acquisire ed elaborare i dati dei sensori presenti in macchina, nella maggior parte dei casi questo si occupa anche di spegnere il veicolo nel caso qualche componente segnalasse un problema critico. Inoltre la centralina si occupa anche della comunicazione con gli inverter: li abilita quando necessario e comunica ad essi informazioni come la velocità richiesta dal pilota.

•	Implementare una telemetria che ci permetta di acquisire dati riguardo le prestazioni durante i test, in modo che il comportamento di ogni componente della macchina (elettronico e non) possa essere costantemente monitorato e studiato, e i membri del relativo reparto possano capire come migliorarlo. Per ottenere questo risultato abbiamo un dispositivo che "raccoglie" tutti i dati utili dei sensori e li trasmette ad un programma auto sviluppato che ci permette di leggerli in ogni momento.

•	Progettare la configurazione della batteria in modo che ci sia sempre energia disponibile durante le prove e le gare. In macchina abbiamo due batterie: una ad alta tensione che alimenta i motori tramite gli inverter, ed una a bassa tensione che alimenta tutti i sensori e i circuiti elettronici di controllo e di monitoraggio. Entrambe le batterie sfruttano la tecnologia ai polimeri di litio, soluzione molto compatta ed efficiente.

•	Altro lavoro importante del reparto elettronica è il cablaggio: ogni cavo viene dimensionato in modo che riesca a sopportare la corrente elettrica che lo attraversa. Inoltre le strade percorse dai collegamenti devono essere studiate in modo da evitare disturbi elettromagnetici (causati dagli inverter e dai cavi ad alta tensione), così da avere una comunicazione affidabile tra i vari dispositivi. Per raggiungere questo scopo ci affidiamo anche alla comunicazione di tipo CAN (Controller Area Network) che è robusta ed affidabile.

•	Il reparto elettronica si occupa anche di scrivere i software necessari alle schede programmabili (per esempio centralina e battery management system), questi software vengono scritti in modo che le schede elaborino e trasmettano i dati acquisiti il più velocemente possibile. Tutta la programmazione viene fatta in linguaggio C sfruttando gli ambienti di sviluppo “Arduino IDE” e “Code Composer Studio”. Tra i vari software sviluppati dal team ci sono quelli della centralina, dei battery management system e il programma utilizzato per la telemetria.