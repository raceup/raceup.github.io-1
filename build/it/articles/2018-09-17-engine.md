Il reparto Motore si occupa di diversi aspetti che possono essere riassunti in quattro macro ambiti: fluidodinamica, trasmissione interna, raffreddamento e sistemi ausiliari. 

Nel primo ambito, l’obiettivo principale è quello di massimizzare la potenza e la coppia esprimibile dal motore, attualmente un Honda CBR 600 RR. In particolare, la filosofia su cui si sono incentrati gli studi dei sistemi di aspirazione e scarico e della fasatura del motore, è stata quella di ottenere una coppia pressoché costante al variare del regime di rotazione per esprimere sempre al massimo le prestazioni del motore. Per far questo si comincia da semplici conti carta e penna, per passare poi a modelli Matlab per la fasatura, CFD per convogliare l'aria al motore nel miglior modo possibile e minimizzando tutte le perdite, fino a un modello monodimensionale che permette di simulare il funzionamento fluidodinamico del motore con un errore dell'1,1% rispetto al banco prova.

<img src="/images/posts/2018/09/17/fluido.png" alt="Wiring" style="width: 850px;"/>

La trasmissione interna ha il compito di trasmettere la coppia dall'albero a gomiti al pignone, cercando di massimizzare il rendimento meccanico e contenere i pesi. Gli organi su cui interveniamo maggiormente sono il cambio (adattato alle esigenze della Formula SAE), la frizione antisaltellamento e il pignone. In collaborazione coi reparti strutture e vehicles dynamics si cerca di trasmettere maggior coppia possibile alle ruote attraverso corona, differenziale autobloccante e semiassi.

<img src="/images/posts/2018/09/17/tab.jpg" alt="Wiring" style="width: 850px;"/>

Nell’ambito del raffreddamento si gestiscono le temperature dell’acqua e dell’olio, in modo da massimizzare le prestazioni senza compromettere l’affidabilità. Vengono valutati e studiati differenti layout dell'impianto di raffreddamento, anche per venire incontro alle esigenze del reparto aerodinamica.

Infine, fanno parte dei Sistemi Ausiliari, componenti indispensabili come quelli della linea benzina e della linea aria per i sistemi di attuazione cambio e frizione.

Dopo simulazione, progettazione e realizzazione dei componenti si passa a testare prima al banco prova (mappa motore, anticipi all'accensione, curva di coppia) poi in pista dove attraverso prove mirate, analisi delle acquisizioni e modifiche in centralina, si cercano di aumentare le performance della monoposto.
