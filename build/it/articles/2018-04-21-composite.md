In questo periodo parleremo di un particolare componente delle nostre monoposto che spesso fa chiacchierare le più appassionate persone del nostro pubblico, che discutendo animatamente tra di loro cercano di mostrarsi competenti (e spesso lo sono) con frasi del genere: “Si vede che è completamente fatto in fibra di carbonio”. Di cosa stiamo parlando? Della scocca, o meglio, della monoscocca. Questo articolo è indirizzato a tutte quelle persone che, come me all’inizio della mia carriera professionale e universitaria, non hanno la più pallida idea di cosa sia una monoscocca ma amano il mondo dei motori e che quindi vogliono informarsi il più possibile sull’argomento per poter essere anche loro parte attiva di quei dialoghi altamente tecnici tra amici o, più semplicemente, per puro piacere personale. Per questo motivo prima di parlare della monoscocca, che sarà trattata in altri articoli, vorrei farvi una breve introduzione sulle caratteristiche meccaniche dei materiali di cui è composta: i materiali compositi.

Gli spaghetti al carbonio in salsa di resina epossidica 

I compositi sono dei materiali largamente utilizzati grazie alle loro eccezionali caratteristiche come resistenza meccanica, tenacità a frattura, rigidità, resistenza alla corrosione, all’urto e all’abrasione. Queste caratteristiche nascono dall’accoppiamento di diversi materiali in un assieme che lavora grazie alla loro azione combinata. I materiali compositi ben progettati e realizzati riescono ad incorporare le migliori proprietà dei singoli elementi riducendo l’effetto delle caratteristiche negative e per questo motivo vengono utilizzati per componenti strutturali in molteplici campi dell’ingegneria. I compositi migliori sono caratterizzati dalla disposizione di fibre ad alta resistenza e rigidità all’interno di una matrice che può essere di natura polimerica, metallica o ceramica. L’inglobamento del fascio di fibre in una matrice garantisce il trasferimento del carico tra le fibre e la loro protezione. All’interno di un composito possiamo trovare quattro fasi differenti che regolano le caratteristiche e le proprietà finali del materiale:

 a- Matrice: è il componente che dà la continuità al materiale 

 b- Rinforzo: è il costituente che migliora le caratteristiche della matrice, ed è per lo più costituito da fibre allineate in una direzione oppure distribuite casualmente nello spazio. Il costituente può essere composto anche da particelle anche se queste ultime conferiscono un aumento delle proprietà meccaniche minore rispetto alle fibre. 

 c- Interfaccia: è la zona di contatto tra matrice e fibre dove avvengono le interazioni chimico-fisiche 

 d- Porosità: è l’insieme delle imperfezioni dovute ad esempio all’intrusione di aria durante il processo di creazione del composito.

Da qui la correzione al primo errore che spesso si incontra i quei tanto famosi dialoghi tra amici: chiamare il composito con il nome “Fibra di carbonio” senza specificare la matrice in cui sono immerse le fibre (porosità e interfaccia possiamo anche non nominarle per non appesantire il discorso). È come se al ristorante vi servissero degli spaghetti senza dire se il sugo è un buon ragù fatto in casa oppure del ketchup: la differenza come potete capire è sostanziale. Nel nostro particolare caso utilizziamo un composito a matrice di resina epossidica rinforzato con fibre di carbonio in quanto ci permette di avere un’elevata resistenza meccanica (σrott) e un’elevata rigidezza (sintetizzata dal valore del modulo elastico longitudinale E) mantenendo molto contenuto il peso complessivo, come si può notare dalla tabella sottostante:

![Tabella1](/images/posts/2018/04/21/tabella1.png)

È importante capire che i dati sono ricavati dalla letteratura e forniscono un valore medio delle molteplici tipologie di materiali presenti nel mercato che possono avere anche valori molto più alti nel caso di materiali molto pregiati come ad esempio fibre di carbonio ad altissima resistenza e rigidezza. Ovviamente i materiali che utilizziamo per le nostre monoposto sono coperti dal segreto industriale. Come avevo spiegato in precedenza le caratteristiche finali del composito non dipendono solamente dalle tipologie di materiali di cui è composto ma anche dalla morfologia, dalla concentrazione e dalla distribuzione dei singoli elementi nonché dal loro processo di produzione. Nonostante questo è utile a livello teorico capire come il modulo elastico longitudinale E e la tensione a rottura σrott del composito dipendano dalla media pesata dei valori delle fibre e della matrice dove il peso è rappresentato dalla frazione volumetrica V degli elementi all’interno del composito:

𝜎𝑐 = 𝜎𝑓 ∗ 𝑉𝑓 + 𝜎𝑚 ∗ 𝑉𝑚
𝐸𝑐 = 𝐸𝑓 ∗ 𝑉𝑓 + 𝐸𝑚 ∗ 𝑉𝑚

I valori di V vanno da 0 a 1 e si ha che

Vc = Vf + Vm = 1

Per cui in prima approssimazione e con le ipotesi sui dati viste prima avremo dei compositi con caratteristiche
riassunte nella tabella sottostante messi a confronto con alcuni metalli utilizzati comunemente per i reticolati
di travi:

![Tabella2](/images/posts/2018/04/21/tabella2.png)

I compositi a base di fibre hanno un comportamento uniassiale ovvero hanno elevate prestazioni meccaniche solamente lungo una precisa direzione di sforzo, questo non è un problema per la maggior parte delle applicazioni in cui vengono utilizzati ma nel nostro caso c’è la necessità di avere delle proprietà meccaniche distribuite nelle varie direzioni. Il metodo migliore per ottenere questo effetto è sovrapporre multipli strati di fibre orientate in direzioni diverse (di solito 90 o 45 gradi) in modo da ottenere diverse direzioni di resistenza e rigidezza massima, questo metodo è detto laminazione. Un ulteriore metodo è quello di avere le fibre intrecciate a formare dei tessuti secondo diversi schemi di intreccio che variano con la necessità e le applicazioni, le caratteristiche meccaniche sono simili a quelle dei laminati, salvo un certo scadimento nella resistenza meccanica dato dalla piegatura della fibra con conseguente concentrazioni di sforzo.

![Immagine1](/images/posts/2018/04/21/img1.png)

Concludendo questo primo capitolo del nostro approfondimento sulle monoscocche non dobbiamo pensare che i compositi siano i materiali migliori in qualsiasi applicazione in quanto a livello di prestazioni subentrano parametri più complessi della rigidezza e della resistenza meccanica tra cui la geometria del componente.