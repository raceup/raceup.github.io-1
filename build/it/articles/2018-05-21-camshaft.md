Di cosa si tratta? 

E’ l’albero di distribuzione responsabile dell’afflusso dell’aria (della miscela nei motori a iniezione indiretta) e del deflusso dei gas di scarico dalla camera di combustione. Questo perché comanda delle apposite valvole posizionate nella parte superiore di ogni cilindro: valvole di aspirazione e valvole di scarico. Generalmente viene realizzato in acciaio e ghisa.
Anticamente veniva utilizzato un sistema di distribuzione aste e bilancieri nel quale l’albero a camme era posizionato lateralmente al motore e spingeva delle aste verso l’alto che comandavano dei bilancieri che, a loro volta, spingendo verso il basso, aprivano e chiudevano le valvole tramite punterie. Quest’ultime sono degli organi meccanici di forma cilindrica che trasmettono il moto alle valvole per spinta.
Attualmente il più usato è il sistema di distribuzione ad albero a camme in testa, molto più semplice ed affidabile del precedente. In questo caso l’albero è posizionato sopra il motore e può azionare direttamente le valvole tramite punterie a strisciamento o a rullo (distribuzione diretta) oppure mediante delle leve dette bilancieri (distribuzione indiretta). 

Come funziona?

![Schema](/images/posts/2018/05/22/schemait.jpg)

L’albero a camme è costituito da degli “eccentrici” a forma di goccia, le cosiddette camme, le quali comandano ognuna una rispettiva valvola (di aspirazione o di scarico). L’albero, ruotando, fa sì che la punta della camma vada a spingere la punteria che aprirà la corrispondente valvola; successivamente sulla punteria ci sarà il tallone della camma che non riuscirà a esercitare una forza sufficiente per vincere la molla di richiamo della valvola, che quindi si chiuderà. 
La geometria della camma gioca un ruolo importante nelle prestazioni del motore. La curvatura della sua punta infatti permette aperture e chiusure delle valvole più o meno “brusche”: camme più appuntite permettono aperture più nette e veloci ma richiedono anche un maggiore sforzo, mentre camme più appiattite faranno aprire gradualmente le valvole, riducendo le sollecitazioni.
Per limitare i danni è necessario eliminare nel modo più assoluto il “gioco delle punterie”. Questo è dovuto al fatto che, a regimi altissimi, la punteria possa non rimanere a contatto con l’eccentrico (causando il cosiddetto sfarfallamento del motore). Le due soluzioni più adottate sono le punterie idrauliche o la distribuzione desmodromica

Quando si cercano alte prestazioni, inoltre, si hanno solitamente 2 valvole di aspirazione e 1 o 2 valvole di scarico per cilindro. Per azionare più di 2 valvole per cilindro sono necessari 2 alberi di distribuzione.
L’albero a camme è collegato all’albero motore, il quale ne determina il moto  tramite catena, ingranaggi o cinghia dentata (l’albero a camme ruota a metà dei giri dell’albero motore poiché ogni suo giro completo corrisponde a un movimento di apertura e chiusura di una valvola che si apre e si chiude una sola volta per ogni ciclo ci combustione la quale dura 2 giri dell’albero motore). Ovviamente per consentire il corretto funzionamento del motore l’apertura e la chiusura delle valvole deve avvenire nella giusta fase del motore: questo avviene grazie alla fasatura (determinazione del punto di apertura e del punto di chiusura delle valvole rispetto alla posizione del pistone). 
Particolarmente interessante in ambito di fasatura è la determinazione dell’angolo di incrocio delle valvole: angolo di rotazione dell’albero motore durante il quale sono aperte sia le valvole di aspirazione sia quelle di scarico (avviene all’inizio della fase di aspirazione e alla fine della fase di scarico). Quest’angolo dipende dall’inclinazione delle camme di aspirazione rispetto a quelle di scarico. Un angolo di incrocio elevato (chiusura ritardata delle valvole di scarico e apertura anticipata delle valvole di aspirazione) sfrutta l’inerzia dei gas combusti che tendono a defluire verso i condotti di scarico anche quando il pistone ha raggiunto il punto di morto superiore; questo permette:
-di avere un effetto depressione in grado di richiamare più velocemente l’aria fresca nel cilindro e di avere quindi una certa “sovralimentazione dinamica” (ma solo ad alti regimi)
-di aumentare l’ampiezza della fase di aspirazione, e quindi l’ottimale riempimento dei cilindri (rendimento volumetrico)

Per contro però, potrebbe causare fuoriuscita di benzina incombusta dal condotto di scarico (perché la valvola di scarico si chiude con ritardo) e perdita di potenza a medi e bassi regimi dovuti da riflussi della miscela nei condotti di aspirazione.
Ci sono state interessanti soluzioni (chiamati [variatori di fase](https://www.youtube.com/watch?v=I1gab4MHcSU)) per permettere migliori prestazioni del motore agendo sull’albero a camme (solitamente su quello che comanda le valvole di aspirazione) e quindi sull’angolo di incrocio delle valvole: dal sistema meccanico [VTC](https://www.youtube.com/watch?v=1Knt-3IUVj8) dell’Alfa Romeo a quelli supportati da sistemi elettronici come il Variocam di Porsche, il Valve lift di Audi, il  [VTEC](https://www.youtube.com/watch?v=W-T0gNrNm8w) di Honda (che oltre ad aumentare l’angolo di incrocio permette anche una maggiore apertura delle valvole di aspirazione), il [Multiair](https://www.youtube.com/watch?v=BLwMbgDUDnw) di Fiat. Se siete curiosi di capire come funzionano date un occhio a questi link.

Il nostro albero a camme

Il motore della nostra auto a combustione interna è dotato di 2 alberi a camme (uno che comanda le valvole di aspirazione, l’altro quelle di scarico) con sistema di distribuzione diretta tramite punterie a bicchiere che spingono valvole in titanio. Questo materiale è più leggero dei materiali convenzionali (acciaio) e permette un controllo più preciso del loro movimento ottimizzando il sincronismo e la durata di apertura e chiusura delle fasi.
Lavorazioni sulle camme: Le curvature delle camme sono state modificate per permettere una chiusura ritardata delle valvole di aspirazione (favorendo un incrocio delle valvole) in modo da riuscire ad avere un buon rendimento volumetrico, sfruttando l’effetto della depressione (reflusso) creata dalla fuoriuscita dei gas di scarico e della diminuzione della densità dovuta alla variazione di temperatura dell’aria
La depressione generata favorisce anche la ri-aspirazione dei gas combusti eventualmente entrati nel condotto di aspirazione durante l’incrocio e il “lavaggio” della camera di combustione.
Le camme sono state anche smussate (ovvero le si è appiattite) per ridurre le sollecitazioni allo stelo delle valvole; questo comporta però una ridotta l’alzata della valvola. Tuttavia, grazie alle valvole in titanio, più leggere e quindi più facili da controllare, riusciamo comunque ad aumentarne l’alzata e ad avere quindi un aumento della coppia (poiché entra più aria e il motore “respira” meglio) e un aumento di potenza a elevati rpm.